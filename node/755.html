  <div class="node-body">
<h2 class="node-title">Class: Chilopoda</h2><div class="node-header"></div><p><span style="color:#0000ff;"><span style="font-size:14px;"><strong>ตะขาบ (centipedes)</strong></span></span></p><p><span style="font-size:14px;">ตะขาบ (centipede มาจากภาษาละตินคำว่า&nbsp;<em style="margin-top: 0px; margin-right: 0px; margin-bottom: 0px; margin-left: 0px; padding-top: 0px; padding-right: 0px; padding-bottom: 0px; padding-left: 0px; font-style: italic; ">centi-&nbsp;</em>หมายถึงหนึ่งร้อย และคำว่า&nbsp;<em style="margin-top: 0px; margin-right: 0px; margin-bottom: 0px; margin-left: 0px; padding-top: 0px; padding-right: 0px; padding-bottom: 0px; padding-left: 0px; font-style: italic; ">pes, pedis&nbsp;</em>แปลว่าเท้า, ขา เพราะฉะันั้น คำว่า centipede จึงหมายถึง ร้อยเท้าหรือร้อยขา) เป็นสัตว์ที่มีลำตัวเป็นปล้องๆ ที่กินสัตว์อื่นเป็นอาหารและอาศัยอยู่บนบกทั่วทุกทวีปยกเว้นทวีปแอนตาร์กติกาโดยมีจำนวนชนิดมากที่สุดอยู่ในเขตร้อนชื้นและเขตอบอุ่น จำนวนชนิดที่พบทั่วโลกมีอยู่ประมาณ 3,300 ชนิดใน 5 อันดับคือ Scutigeromorpha, Lithobiomorpha, Craterostigmomorpha, Scolopendromorpha และ Geophilomorpha และอีกหนึ่งอันดับที่สูญพันธุ์ไปแล้ว ซากฟอสซิลของตะขาบที่เก่าแก่ที่สุดพบว่ามีอายุถึง 420 ล้านปี&nbsp;<br /><br />โครงสร้างของตะขาบประกอบไปด้วยส่วนหัว ขากรรไกร (maxillipedes) หนึ่งคู่ ส่วนลำตัวที่มีหลายปล้องโดยแต่ละปล้องมีขาจำนวน 1 คู่ (ส่วนกิ้งกือมีขาปล้องละ 2 คู่) และปล้องอวัยวะสืบพันธุ์อีก 2 ปล้อง จำนวนปล้องขาจะแตกต่างกันไปในแต่ละกลุ่ม หลายกลุ่มมักมีปล้องขาอยู่ 15 ปล้อง บางกลุ่มมีจำนวนปล้องขามากถึง 191 ปล้อง ในอันดับ Scolopendromorpha มีจำนวนปล้องขาระหว่าง 21 และ 23 ปล้อง ในอันดับ Geophilomorpha มีปล้องขาอยู่ระหว่าง 27-191 จำนวนคู่ของขาตะขาบจะเป็นจำนวนคี่เสมอ (ถ้าไม่รวม maxillipedes) หลายกลุ่มมีจำนวนปล้องขาะคงที่ (คือในอันดับ Scutigeromorpha, Lithobiomorpha และ Craterostigmomorpha) บางกลุ่มมีจำนวนปล้องขาแตกต่างกันเล็กน้อย (อันดับ Scolopendromorpha) บางกลุ่มมีจำนวนปล้องขาแตกต่างกันมาก (อันดับ Geophilomorpha) การเพิ่มจำนวนปล้องระหว่างการเจริญในตะขาบมีอยู่ 2 รูปแบบคือ เมื่อฟักออกจากไข่มาก็มีจำนวนปล้องครบสมบูรณ์ (epimorphosis) มักพบในอันดับ&nbsp;Scolopendromorpha และ&nbsp;Geophilomorpha และอีกรูปแบบหนึ่งคือ มีการเพิ่มปล้องขึ้นตลอดการพัฒนาของตัวอ่อนที่ออกจากไข่ (anamorphosis) โดยสามารถแบ่งออกเป็น 3 ประเภทคือ มีการเพิ่มจำนวนปล้องตลอดชีวิต (euanamorphosis) อีกประเภทหนึ่งคือ เพิ่มจำนวนปล้องจนครบสมบูรณ์และไม่มีการลอกคราบหลังจากนั้นอีก (teloanamorphosis) และประเภทสุดท้ายคือ การเพิ่มจำนวนปล้องจนครบสมบูรณ์และยังมีการลอกคราบต่อไปอีก (hemianamorphosis)&nbsp;<br /><br />ส่วนหัวของตะขาบมีลักษณะกลมและแบน มีหนวด 1 คู่ทำหน้าที่เป็นเหมือนเสาอากาศตรวจจับความเคลื่อนไหวและแรงสั่นสะเทือน ตะขาบมีการมองเห็นที่ไม่ดีนักและบางชนิดมองไม่เห็นเลย มีขากรรไกรล่าง 1 คู่ และมีส่วนขากรรไกรบนหรือเขี้ยว 1 คู่ยื่นพ้นปากออกมา เขี้ยวพิษเชื่อมต่อกับต่อมพิษ ถึงแม้มันจะมีขาเยอะแต่การเคลื่อนที่ของขาก็สัมพันธ์กัน ทำให้ตะขาบมีการเคลื่อนที่และเปลี่ยนทิศทางได้รวดเร็วมาก ด้านข้างของลำตัวในแต่ละปล้องจะมีรูเปิดใช้ในการตรวจจับความสั่นสะเทือนและตรวจจับความเคลื่อนไหวรอบๆตัว ปล้องสุดท้ายประกอบด้วยหางซึ่งเปลี่ยนรูปมาจากขาคู่สุดท้าย บางครั้งก็เรียกว่า &ldquo;ขาคู่สุดท้าย&rdquo;ยื่นออกไปทางด้านหลัง ในตะขาบบางชนิดจะมีส่วนของอวัยวะตรวจจับความสั่นสะเทือนอยู่ด้วย ปล้องสุดท้ายนี้ยังมีส่วนของอวัยวะเพศ<br /><br />ตะขาบส่วนใหญ่มักอาศัยอยู่ตามกองใบไม้และดินหรือพบตามใต้ก้อนหิน เปลือกไม้ หรือท่อนซุกในป่า ส่วนที่เหลือนั้นมักอาศัยอยู่ตามทุ่งหญ้า ทะเลทราย ถ้ำ และชายฝั่งทะเล ตะขาบมักหากินเพียงตัวเดียวยกเว้นเมื่อกกไข่หรือดูแลลูกของมัน ตะขาบส่วนใหญ่หากินตอนกลางคืนและมักกินสัตว์มีข้อปล้องขนาดเล็กและสัตว์ไม่มีกระดูกสันหลังที่มีีชีวิตเป็นอาหาร ส่วนตะขาบขนาดใหญ่ในวงศ์ Scolopendridae มักจะจับสัตว์มีกระดูกสันหลังกินเป็นอาหาร เหยื่อมักจะเป็นอัมพาตจากพิษ (neurotoxin) ที่ปล่อยออกมาจากต่อมพิษที่อยู่บริวเวณเขี้ยว(ซึ่งเป็นขาคู่แรกที่ดัดแปลงมา)&nbsp;</span></p><div class="node-submitted">เขียนโดย Due_n เมื่อ 17 September 10 23:57</div> </div><ul class="revise">
  <li>แก้ไขครั้งที่ 1 โดย <a href="/Due_n">Due_n</a> เมื่อ 26 October 11 12:36 </li>
  <li>แก้ไขครั้งที่ 2 โดย <a href="/Due_n">Due_n</a> เมื่อ 26 October 11 12:37 </li>
  <li>แก้ไขครั้งที่ 3 โดย <a href="/Due_n">Due_n</a> เมื่อ 26 October 11 12:41 </li>
</ul><div class="node-count-wrapper"><div class="node-count">อ่าน 3,459 ครั้ง</div><div style="display:none" id="fb-share-footer"></div><div class="fb-share-button" data-href="species_index?id=755" data-layout="button_count"></div></div><script type="text/javascript">jstree_nav = jQ.parseJSON('["673","709","715","717","755"]');</script><div class="images-child">
                          <h2>ตัวอย่างสิ่งมีชีวิตภายใต้ Class: Chilopoda</h2>
                          <p class="child-help">*<u>หมายเหตุ</u> เมื่อกดที่รูปภาพ จะไปยังหน้าดัชนีนั้นๆทันที</p><div class="item-list"><ul><li class="first"><h3>Order</h3><div class="item-list"><ul><li class="first"><div class="image-item"><div class="image-item-inner"><a href="/content/1093"><div class="species-image"><img src="http://www.siamensis.org/sites/default/files/imagecache/specie_child_thumb/scutigeromorpha.jpg" alt="" title=""  width="150" height="100" class=" caption" /></div></a><div class="species-name"><a href="/content/1093">Scutigeromorpha</a></div></div></div></li>
<li class="last"><div class="image-item"><div class="image-item-inner"><a href="/content/2217"><div class="species-image"><img src="http://www.siamensis.org/sites/default/files/imagecache/specie_child_thumb/geophilomotpha.jpg" alt="" title=""  width="150" height="100" class=" caption" /></div></a><div class="species-name"><a href="/content/2217">Geophilomorpha</a></div></div></div></li>
</ul></div></li>
<li class="first"><h3>Family</h3><div class="item-list"><ul><li class="first last"><div class="image-item"><div class="image-item-inner"><a href="/content/34219"><div class="species-image"><img src="http://www.siamensis.org/sites/default/files/imagecache/specie_child_thumb/010_24_1.jpg" alt="" title=""  width="150" height="100" class=" caption" /></div></a><div class="species-name"><a href="/content/34219">Mecistocephalidae</a></div></div></div></li>
</ul></div></li>
</ul></div></div>