  <div class="node-body">
<h2 class="node-title">Phylum: Porifera</h2><div class="node-header"><meta property="og:image" content="http://siamensis.org/sites/default/files/p1010027.jpg" /> <a href="/sites/default/files/p1010027.jpg" rel="lightbox[samples][]"><img src="http://www.siamensis.org/sites/default/files/imagecache/jstree_header/p1010027.jpg" alt="" title=""  class="caption imagecache imagecache-jstree_header" width="516" height="690" /></a><span></span></div><p>กลุ่มสัตว์ที่เรียกว่า &quot;ฟองน้ำ&quot; หรือ &quot;Sponges&quot; คำว่า Porifera เป็นภาษาละตินแปลเป็นไทยว่า &quot;มีรูพรุน&quot; ตั้งตามลักษณะผิวตัวของฟองน้ำที่มีรูพรุนกระจายทั่วตัว ซึ่งเป็นลักษณะเด่นของสัตว์ในไฟลัม (Phylum) นี้ พบอาศัยทั้งในน้ำจืดและน้ำเค็ม ทั่วโลกมีการค้นพบฟองน้ำแล้วมากกว่า 7,000 ชนิด ในประเทศไทยพบ 150 ชนิด และคาดว่าจะพบมากขึ้นเรื่อยๆในอนาคต</p><p>ฟองน้ำเป็นสัตว์ไม่มีกระดูกสันหลังที่ถือว่าโบราณที่สุด กำเนิดขึ้นในยุคแคมเบรียน (Cambrian) หรือเมื่อประมาณ 600 ล้านปีมาแล้ว ฟองน้ำจัดเป็นสิ่งมีชีวิตหลายเซลล์ (multi - cellular organisms) แต่ยังไม่มีเนื้อเยื่อ (tissue) ที่แท้จริง รวมถึงไม่มีอวัยวะ (organs) และมีการประสานการทำงานระหว่างเซลล์น้อยมาก กล่าวโดยสรุปคือฟองน้ำเป็นกลุ่มสัตว์ที่มีโครงสร้างแบบง่ายๆ คือมีเซลล์หลายๆเซลล์อยู่ร่วมกันเป็นกลุ่มในตำแหน่งที่แน่นอน ซึ่งแต่ละกลุ่มเซลล์จะมีหน้าที่และการทำงานที่แตกต่างกันและเป็นอิสระต่อกัน เช่นกลุ่มเซลล์ที่ำทำหน้าที่กินอาหาร กลุ่มเซลล์ที่ทำหน้าที่ย่อยอาหาร กลุ่มเซลล์ที่ทำหน้าทีสืบพันธุ์ เป็นต้น กลุ่มเซลล์เรานี้จะร่วมกันทำงานในหน้าที่ของตนประกอบขึ้นเป็นฟองน้ำ 1 ตัว เซลล์ฟองน้ำมีลักษณะพิเศษที่ไม่พบในสัตว์กลุ่มอื่นเลยคือ ความสามารถในการเปลี่ยนแปลงหน้าที่ของเซลล์จากหน้าที่หนึ่งไปเป็นอีกหน้าที่หนึ่งได้ตลอดเวลา เรียกคุณสมบัตินี้ว่า Totipotency รูพรุนจำนวนมากบนผิวตัวฟองน้ำเป็นส่วนหนึ่งของระบบท่อน้ำ (Water canal system) ที่ถือเป็นทุกสิ่งทุกอย่างของตัวฟองน้ำ ตั้งแต่การกินอาหาร การขับถ่าย รวมไปถึงการสืบพันธุ์ เริ่มจากรูขนาดเล็กๆที่กระจายทั่วตัวฟองน้ำ เรียกว่า Ostium เป็นช่องทางน้ำเข้าสู่ตัวฟองน้ำ เปรียบเสมือนปากของฟองน้ำนับร้อยนับพันปากที่นำอาหารและอากาศในมวลน้ำเข้าสู่ตัวฟองน้ำ ภายในตัวฟองน้ำมีเซลล์พิเศษซึ่งมีโครงสร้างคล้ายแส้ทำหน้าที่โบกพัดให้เกิดกระแสน้ำไหลเข้าสู่ตัวฟองน้ำ เซลล์พิเศษนี้มีชื่อว่า Choanocytes ซึ่งการเคลื่อนที่ของเซลล์ชนิดนี้เองเป็นคุณสมบัติหนึ่งที่จัดให้สิ่งมีชีวิตที่เกาะนิ่งไม่ไหวติงอย่างฟองน้ำเป็นสัตว์ นอกจากนี้แล้ว Choanocytes ยังทำหน้าที่จับอาหารและออกซิเจนในมวลน้ำที่ไหลเข้าไปภายในตัวฟองน้ำอีกด้วย ส่วนน้ำที่ผ่านการกรองเอาอาหารและออกซิเจนไปใช้แล้วก็จะถูกขับออกจากรูขนาดใหญ่ซึ่งเป็นทางน้ำออกเรียก Osculum เปรียบเสมือนทวารของฟองน้ำนั่นเอง ฟองน้ำเป็นสัตว์ไม่มีกระดูกสันหลัง แต่พวกเค้าก็มีโครงร่างอย่างอื่นซึ่งใช้ค้ำจุนร่างกายแทนกระดูก สิ่งนั้นก็คือ หนามฟองน้ำ (Spicules) และเส้นใยฟองน้ำ (Spongin fibers) หนามฟองน้ำแท่งเดี่ยวๆจะสานตัวกันเป็นโครงร่าง (Skeleton) ค้ำจุนตัวฟองน้ำโดยมีเส้นใยฟองน้ำเชื่อมยึดให้ติดกัน ทำให้ตัวฟองน้ำที่นุ่มนิ่มคงรูปอยู่ได้ หนามฟองน้ำสามารถแบ่งเป็น 2 ขนาด คือ หนามฟองน้ำขนาดใหญ่ (Megascleres) ซึ่งมีความยาวมากกว่า 100 ไมครอน และหนามฟองน้ำขนาดเล็ก (Microscleres) ซึ่งมีความยาวน้อยกว่าหรือเท่ากับ 100 ไมครอน ในฟองน้ำบางกลุ่มอาจไม่พบหนามฟองน้ำเลย จะพบเพียงเส้นใยฟองน้ำค้ำจุนตัวฟองน้ำ ทำให้ฟองน้ำกลุ่มนี้มีความนิ่มและยืดหยุ่นตัวสูงนิยมนำมาใช้ขัดตัวอาบน้ำและมีราคาแพง ฟองน้ำมีสองเพศในตัวเดียว แต่จะสร้างเซลล์สืบพันธุ์เพศใดเพศหนึ่งต่างช่วงเวลากัน ทำให้ไม่สามารถผสมภายในตัวเองได้ ไข่และสเปิร์มถูกสร้างจากฟองน้ำต่างตัวกัน อาจถูกปล่อยออกมาผสมในมวลน้ำ หรือเข้าไปผสมภายในตัวฟองน้ำที่ทำหน้าที่สร้างไข่ในขณะนั้น ตัวอ่อนจะว่ายล่องลอยอยู่ในมวลน้ำช่วงเวลาหนึ่ง ก่อนจมตัวเกาะนิ่งที่พื้นท้องน้ำหรือวัตถุจมน้ำแบ่งเซลล์กลายเป็นฟองน้ำเต็มวัยต่อไป นอกจากนี้ฟองน้ำยังสามารถสืบพันธุ์โดยไม่อาศัยเพศด้วยวิธีการแบ่งตัว (Budding) เจริญเป็นฟองน้ำตัวใหม่อยู่ใกล้ๆฟองน้ำตัวเดิม ฟองน้ำน้ำจืดยังมีวิธีการสืบพันธุ์ที่แตกต่างออกไปคือการสร้างเจมมูล (Gemmulation) โดยเจมมูลเป็นเซลล์ฟองน้ำที่ถูกห่อหุ่มด้วยเปลือกและหนามฟองน้ำหลายชั้นทนต่อสภาพแห้งแล้งได้เป็นเวลานาน เมื่อสภาพแวดล้อมเหมาะสมตัวฟองน้ำก็จะฟักออกจากเจมมูลแบ่งเซลล์เจริญเป็นฟองน้ำตัวใหม่</p><div class="node-submitted">เขียนโดย coneman <span class="picture-authenticated-user">Authenticated user</span> เมื่อ 23 กันยายน 2553 </div> </div><ul class="revise">
  <li>แก้ไขครั้งที่ 1 โดย <a href="/coneman">coneman</a> เมื่อ 23 September 10 17:31 </li>
  <li>แก้ไขครั้งที่ 2 โดย <a href="/coneman">coneman</a> เมื่อ 23 September 10 17:33 </li>
  <li>แก้ไขครั้งที่ 3 โดย <a href="/%E0%B8%81%E0%B8%A7%E0%B8%B4%E0%B8%A7%E0%B8%B1%E0%B8%8F">กวิวัฏ</a> เมื่อ 23 September 10 19:01 </li>
</ul><div class="node-count-wrapper"><div class="node-count">อ่าน 3,675 ครั้ง</div><div style="display:none" id="fb-share-footer"></div><div class="fb-share-button" data-href="species_index?id=1632" data-layout="button_count"></div></div><script type="text/javascript">jstree_nav = jQ.parseJSON('["673","709","715","1632"]');</script>